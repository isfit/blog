---
layout: amazon
title: Slaver av
subtitle: Amazon
ingress: "Vil du ha den filmen? Klikk. Eller hva med de skoene? Klikk. Netthandel er svært enkelt: ved hjelp av få tastetrykk kan du få alt du måtte ønske deg tilsendt over landegrensene for en billig penge. Du trenger ikke engang bevege deg ut av sofaen, og varene er ofte langt rimeligere enn det man får i en vanlig butikk. Hvordan kan nettbutikkene selge varene så billig? De har byttet ut hyggelige butikker med enorme varehus langt utenfor bysentra. Her jobber lagerarbeidere under nedverdigende forhold, langt borte fra kjøperens åsyn."
header : Post Archive
comments: true
authors: [arstol]
lang: 'no'
alt: slaves-of-amazon
p: 2013/carbon-emission-schemes
---

– Dette er det eneste lageret jeg har holdt på å svime av i, og det eneste hvor jeg har blitt behandlet som en dritt. De kan drive på slik fordi det ikke finnes andre jobber i området, sier lagerarbeideren Elmer Goris til den amerikanske avisen [The Morning Call](http://articles.mcall.com/2011-09-18/news/mc-allentown-amazon-complaints-20110917_1_warehouse-workers-heat-stress-brutal-heat).

Goris sluttet i jobben i et av varelagrene til internettgiganten Amazon i Lehigh Valley i Pennsylvania. Etter ti år med lagerarbeid fikk han nok av obligatorisk overtidsarbeid og stekende varme lokaler, hvor temperaturen inne kunne stige til over 37 grader om sommeren. For Amazons del er det ikke noe stort problem at folk slutter, da den økonomiske krisen gjør at det er nok av andre som vil ta jobbene.

Det er ingen “kjære mor” i en slik jobb. Journalist Mac McClelland i avisen [Mother Jones](http://www.motherjones.com/politics/2012/02/mac-mcclelland-free-online-shipping-warehouses-labor) jobbet i et annet varehus i fire måneder og fikk beskjed om at man kunne miste jobben hvis man begynte å gråte. En av McClellands medarbeidere mistet jobben fordi han tok en dag fri da konen skulle føde. Signalet er enkelt: du kommer på jobb, og jobber hardt—hvis ikke får du sparken.

Arbeidstakerne har lite de skulle ha sagt. De fleste amerikanske stater har svært lite strenge arbeidsmiljølover sammenlignet med [europeiske land](http://www.ilo.int/public/english/iira/documents/congresses/world_13/track_3_block.pdf), og rask utskiftning gjør at fagforeninger i varelagrene er tilnærmet ikke-eksisterende. Veldig mange av arbeiderne er egentlig ikke ansatt hos Amazon, men hos bemanningsbyråer. På den måten skjermes Amazon for mye av ansvaret. Selv sier de at de har et «morsomt, hurtiggående [arbeidsmiljø](http://jobs.integritystaffing.com/job/Lexington-IMMEDIATE-PLACEMENT%21-Warehouse-Associate-Night-Shift-Job-Lexington%2C-KY-KY-40502/1431780/?feedId=42&campaignId=3&utm_source=Trovit&utm_campaign=J2W_Trovit)», noe som skjuler at arbeiderne må løpe bortimot 20 kilometer på betonggulv hver dag.

Nettbutikkene har altså en mørk side, men den blir sjeldent vist fram. Ute i gatene kan butikkene friste med innbydende utstillingsvinduer, hyggelige lokaler og god kundeservice. På nettet er det pris som er viktigst, og da er det lite attraktivt for butikkene å måtte bruke penger på gode arbeidsforhold i varelagrene. Det har utviklet seg til en konkurranse om å kunne levere varene billigst og lagerarbeiderne lider.

De fleste har aldri tenkt på hvor varene de kjøper i nettbutikker kommer fra. Selv hadde jeg inntil nylig aldri tenkt lenger enn at «de kommer fra postkontoret.» Kanskje er det derfor uakseptable praksiser får fortsette; nettbutikkene trenger ikke å forsvare seg så lenge ingen anklager dem. Det finnes likevel håp. Oppmerksomhet mot de dårlige forholdene har vist seg å hjelpe. Etter at Amazon fikk kritikk for temperaturen i lagrene, investerte de 52 millioner dollar i [airconditionanlegg](http://articles.mcall.com/2012-06-03/business/mc-amazon-warehouse-air-conditioning-20120602_1_warehouse-workers-air-conditioning-breinigsville-warehouse).

Til syvende og sist er det enkelt å prioritere rask levering og lave priser—de eneste tingene man merker seg fra sofakroken. Skal man gjøre noe med problemet må man kanskje prioritere annerledes, og velge nettbutikker som behandler sine ansatte skikkelig.