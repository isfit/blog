---
layout: prawn
title: En korrupt verden
header : Post Archive
comments: true
authors: [arstol]
lang: 'no'
published: true
new: true
---

**Hvor mye korrupsjon tror du det er på din arbeidsplass? De fleste nordmenn tenker at korrupsjon er noe som skjer i andre, fattige, land. Hvis korrupsjon i det hele tatt skjer i Norge, er det hvertfall ikke der du jobber.**
<br>
I Norge lever vi i en boble hvor vi tenker at korrupsjon ikke skjer her til lands. Vi scorer 90 av 100 poeng på [Transparency Internationals indeks](http://cpi.transparency.org/cpi2012/results/) over oppfattet korrupsjon, noe som i våre egne beboeres øyne vil si at vi er svært lite korrupte. Samtidig har store norske aktører som Statoil, DNB, og Bærum kommune (for å nevne noen) [alle vært dømt for korrupsjon.](http://www.ks.no/PageFiles/33709/Domssamling2012.pdf) Årlig unndras det over 130 milliarder kroner årlig bare i [skatt-, avgift- og trygdekriminalitet,](http://e24.no/naeringsliv/oekokrim-frykter-mer-korrupsjon-i-norge/20321493) og Økokrim antar at det er store mørketall. 
<br>

###Ikke bare et u-landsproblem
Vestlige land har generelt sett mye lavere prosentandeler av brutto nasjonalprodukt tapt til korrupsjon enn fattige land i Asia og Afrika. Ifølge korrupsjonsjeger Nigel Krishna Iyer taper likevel vestlige land mer penger til korrupsjon enn man skulle tro. Selv om det er svært mye korrupsjon i Nigeria, tapes mer penger til juks i Storbritannia fordi inntektsnivået er så mye høyere. Dermed vil også vestlige land med opplevd lavt korrupsjonsnivå ha mye å vinne på å bekjempe juks.
<br>
###Ineffektive regler
Mange selskaper legger prestisje i flotte videoer og brosjyrer hvor de oppfordrer ansatte til å være ærlige og redelige. Det har også blitt laget et lass av regler, standardkontrakter og retningslinjer for å hindre korrupsjon.  Ifølge korrupsjonsjegeren Iyer er slike tiltak lite effektive. Flest spirer til korrupsjon kommer utenfra selskapet selv, gjennom leverandører, samarbeidspartnere og venner. I møte med potensielt stor økonomisk gevinst kommer ektefølte videoklipp, hvor administrerende direktør forteller om selskapets kjerneverdier, dessverre til kort. 
<br>
###Kjenn din fiende
Hvordan bekjemper man korrupsjon? Man må kjenne sin fiende. Hvis ansatte i større og mindre selskaper fikk god opplæring i hvordan man kunne oppdage og rapportere korrupsjon, ville mye vært løst. Slik opplæring er dessverre sjelden kost, da de fleste ikke opplever korrupsjon som noe problem i eget selskap. 
<br>
Universitetene har heller ikke vist seg villig til å ta problemet på alvor. Fra NTNUs side har man argumentert med at ingeniørstudenter har tilstrekkelige kunnskaper om korrupsjon fra [ex.phil.](http://dusken.no/articles/details/23129/hull-i-undervisningen/) Hvorvidt kunnskap om Platons hulelignelse eller Kants pliktetikk er nyttige redskaper for å oppdage skattesnusk eller bestikkelser, får være opp til leseren å bedømme.

