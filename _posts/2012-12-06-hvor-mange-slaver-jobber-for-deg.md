---
layout: post
style: global-trade
title : Hvor mange slaver jobber for deg?
ingress: Det er en helt vanlig dag. Jeg står opp av sengen dekket av mykt og deilig sengetøy—én slave. Jeg tar en dusj og vasker meg med sjampo og såpe—to slaver. Jeg smører meg med fuktighetskrem, sminker meg og tar på parfyme—tre slaver. Det er kaldt ute. Jeg kler på meg godt med klær av både ull og bomull—fire slaver. Jeg spiser frokost og drikker en kopp kaffe—fem slaver.  
header : Post Archive
comments: true
authors: [kajajuul]
lang: 'no'
alt: how-many-slaves-are-working-for-you
p: hvor-mange-slaver-jobber-for-deg
---

Jeg kunne fortsatt slik lenge. Tallet ville blitt **32**. Trettito slaver jobber for meg. Allerede før jeg går ut døren om morgenen har jeg brukt, tatt på meg eller konsumert produkter som krever fem slavers arbeid. For at jeg skal kunne leve det livet jeg lever, med de produktene jeg ønsker og med den komfort jeg liker, er det 32 mennesker spredt over hele verden som bokstavelig talt jobber for livet. 

Ifølge organisasjonen [Free the Slaves](https://www.freetheslaves.net/SSLPage.aspx) er det [27 millioner slaver](https://www.freetheslaves.net/SSLPage.aspx?pid=348) på verdensbasis. Et [interaktivt kart](https://www.freetheslaves.net/SSLPage.aspx?pid=375) viser hvilke regioner som benytter seg av slavearbeid og hvor slavearbeidet utføres. Slaveri i 2012 er så omfattende og så utbredt at det kan virke uendelig. En stor del av problemet er at slaveri er ulovlig i nærmest alle land, men likevel foregår i ulike former, praktisk talt overalt. Bomull, sjokolade, stål, gummi, sukker og sjømat er alle eksempler på [produkter](http://www.dol.gov/ilab/programs/ocft/pdf/2009tvpra.pdf) som blir produsert med tvungen arbeidskraft. Spørsmålet er derfor ikke om det jobber slaver for deg, men hvor mange. 

##Hvorfor får slaveri eksistere?
Det er ikke lenger slik at uvitenhet er årsaken til at slaveri ikke fjernes fra verden. I 2000 ble [Palermoprotokollen](http://hvorhenderdet.nupi.no/Fakta/Palermo-protokollen-HHD06-08) nedsatt i regi av FN for å forebygge, bekjempe og straffe menneskehandel.
Til tross for en jevn men liten økning i antall domfellelser på verdensbasis, hadde 62 FN medlemsland enda ikke lyktes med å dømme noen [etter lovverket](http://iipdigital.usembassy.gov/st/english/texttrans/2011/06/20110627161432su0.9213787.html#axzz2Cx9b8GNf) i 2011. Det er ikke fordi menneskehandel og slaveri ikke forekommer her.  Bakmenn får fritt spillerom til å fortsette sin virksomhet. 

<div class="faktaboks">
<h1>FNs definisjon av menneskehandel</h1>
<p>«en person som enten ved hjelp av vold, trusler, misbruk av sårbar situasjon eller annen utilbørlig adferd utnytter noen til prostitusjon (eller andre seksuelle formål), tvangsarbeid, krigstjeneste, eller fjerning av vedkommendes organer»</p>
<p><a href="http://hvorhenderdet.nupi.no/Fakta/Palermo-protokollen-HHD06-08">Kilde</a></p>
</div>

Mye handler om profitt. Slaver er billigere enn råmaterialene de er satt til å utvinne.  Det koster i gjennomsnitt  [90 dollar](http://www.freetheslaves.net/Document.Doc?id=37), eller omtrent 500 kroner for en slave i dag.  Menneskehandel er blitt en så stor industri at det ikke lenger er verdt å investere i slavene. Dersom en slave blir syk eller gjør opprør, [er det billigere å drepe eller la personen dø](https://www.freetheslaves.net/SSLPage.aspx?pid=301), og deretter kjøpe en ny. På samme måte som [vi bruker og kaster klær fra Hennes og Mauritz](http://www.vg.no/nyheter/utenriks/artikkel.php?artid=10055241), brukes og kastes mennesker.

Som forbrukere har vi makt. [Makt](http://slaveryfootprint.org/about/#getapp) til å stille krav til bedrifter og politikere. Verden kan eksistere uten slaveri. Til tross for at slaveri er svært utbredt i veldig mange industrier, er det også mange aktører innen alle disse industriene som ikke driver med moderne slaveri. 
[Slavery Footprint](http://slaveryfootprint.org/) har laget en enkel, nettbasert undersøkelse som gjør det mulig å regne ut hvor mange slaver som skjuler seg i leveransekjedene til produktene du kjøper. For at tvangsarbeid og slaveri skal utryddes er det viktig at vi som forbrukere er bevisste vår rolle i leveransekjeden. Du kjøper ikke bare et produkt, men også dets historie. 

Mitt tall er 32. Dette er en ubehagelig erkjennelse og et tall jeg ønsker å endre. Et liv som 32 slaver må jobbe for å opprettholde, er ikke et liv jeg ønsker å leve.   

[Hva er tallet ditt?](http://slaveryfootprint.org/)
