---
layout: post
title : Hva er global handel?
style: global-trade
ingress: 
header : Post Archive
comments: true
authors: [eliseell]
lang: 'no'
n: 2012/norge-fredsnasjon-og-vaapeneksportoer
---

Global handel er festivaltema for ISFiT 2013. Handel har for noen ført til økonomisk vekst og velstand, for andre til utnyttelse og fattigdom. Handel er en sektor med store sosiale og politiske utfordringer, men samtidig har den et stort potensiale til å skape en bedre fremtid for unge mennesker i verden. Nettopp derfor er global handel festivaltema for ISFiT 2013.


Når du handler epler på Rema 1000 stilles du ansikt til ansikt med internasjonal handelspolitikk. I hyllene finner du både norske epler og importerte epler. Noen epler er økologisk dyrket, andre hevder å være et resultat av rettferdig handel. Hvilke alternativer som finner veien til norske butikkhyller er et resultat av norsk og internasjonal handelspolitikk. Du kan velge de norske, de utenlandske, de billigste eller de rødeste eplene. Som konsumenter spiller vi en rolle i det globale handelsnettverket, men har vi reell påvirkningskraft?


Når den kinesiske 17-åringen «Little Zheng» [selger sin egen nyre for å få råd til en iPad][1], gjøres dette på et marked for organer. Hvert år blir tusenvis av menn, kvinner og barn offer for menneskehandlere. Dette er et globalt problem og så godt som alle land er berørt – [også Norge][2]. Rundt om i verden blir tusenvis av små barn satt til å jobbe på fabrikker med dårlige arbeidskår. [Fattigdom gjør prostitusjon til siste utvei for mange fattige kvinner][3]. Kan det settes en pris på hva et menneske er verdt?


Når Occupy Wall Street-bevegelsen demonstrerer mot det de mener er økonomisk urettferdighet, og Rio +20-forhandlingene går i stå, viser dette tydelig konfliktlinjene på den internasjonale arena. Dagens handelsavtaler preges av makt og ideologiske motsetninger. Verdens ressurser er ulikt fordelt og handel på flere aktørers premisser kan bidra til en mer rettferdig fordeling, men hvem har ideene og løsningene?


Tema for ISFiT 2013 spenner fra økonomiske strukturer og storpolitikk, via teknologiutvikling og miljøutfordringer, til vår ukentlige tur for å kjøpe epler på Rema 1000. I tiden frem mot festivalen vil vi jevnlig oppdatere bloggen med tematiske innlegg knyttet til global handel. Hva ønsker du å lese mer om?


Sosiale bevegelser, merkevarebygging, landbrukspolitikk og menneskeverd er bare noen av temaene som vil bli debattert under ISFiT 2013. Global handel er alt dette og alle ideene du som samfunnsengasjert student har, før og under festivalen. Viktigst av alt: global handel har et potensiale til å skape en bedre fremtid for unge mennesker i verden. ISFiT ønsker å sette dine ideer på dagsorden—hva er handel for deg?



[1]: <http://www.nrk.no/nyheter/1.7659228> "Kinesisk tenåring solgte sin egen nyre for en iPad - Nyheter - NRK Nyheter"
[2]: <http://www.unodc.org/unodc/en/human-trafficking/what-is-human-trafficking.html> "What is Human Trafficing?"
[3]: <http://prosentret.no/selgeren/> "Selgeren | Pro Senteret"
